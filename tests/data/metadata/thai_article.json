{
    "url": "https://prachatai.com/journal/2019/01/80642",
    "read_more_link": "",
    "language": "th",
    "title": "ผล DNA ยืนยัน ศพลอยแม่น้ำโขงเป็นคนสนิท อ.สุรชัย",
    "top_image": "https://farm8.staticflickr.com/7890/46097871864_6f2f471e68_k_d.jpg",
    "meta_img": "",
    "images": [
        "https://farm8.staticflickr.com/7890/46097871864_6f2f471e68_k_d.jpg",
        "https://c2.staticflickr.com/2/1799/42011955610_e1a5914e8c_o.png",
        "https://c1.staticflickr.com/5/4533/38536140181_90867cd984_z.jpg"
    ],
    "movies": [],
    "keywords": [
        " ",
        "ยืนยัน",
        "ศพ",
        "ลอย",
        "แม่น้ำ",
        "โขง",
        "อ.",
        "สุรชัย",
        "DNA",
        "คนสนิท",
        "\n",
        "นาย",
        "(",
        ")",
        "ภู",
        "ชนะ",
        "'",
        "ด่าน",
        "หาย",
        "ตรวจสอบ",
        "เพื่อนบ้าน",
        "ทราบ",
        "กาสะ",
        "ลอง",
        "ปี",
        "2561",
        "เวลา",
        "ผู้สื่อข่าว",
        "ต.",
        "บุตรชาย",
        "แซ่",
        "จน",
        "ติด",
        "วัฒนา",
        "นุ"
    ],
    "meta_keywords": [
        ""
    ],
    "tags": null,
    "authors": [],
    "publish_date": null,
    "summary": "21 ม.ค.2561 เวลาประมาณ 12.00 น.\nผู้สื่อข่าวได้รับแจ้งจากนาย ต.\n(ไม่ประสงค์เปิดเผยชื่อ) บุตรชายของ 'ภูชนะ' คนสนิทของนายสุรชัย แซ่ด่าน ที่หายไปว่า ผลการตรวจ DNA โดยใช้เนื้อเยื่อของศพที่ถูกสังหารด้วยการมัดแขน รัดคอ ทุบจนใบหน้าเละ และท้องถูกผ่ายัดเสาปูนที่ลอยมาติดที่ อ.ธาตุพนม จ.นครพนม นั้น เมื่อตรวจสอบแล้วมีความเกี่ยวพันทางสายเลือดกับนาย ต.จริง ภูชนะ (นามแฝง) เป็นคนใกล้ชิดของนายสุรชัย ด่านวัฒนานุสรณ์ หรือ สุรชัย แซ่ด่าน นักเคลื่อนไหวทางการเมืองที่ลี้ภัยออกจากประเทศไทยและได้หายตัวไปจากที่พักในประเทศเพื่อนบ้านในช่วงคืนวันที่ 12-13 ธ.ค.2561 พร้อมกันกับสุรชัยและคนสนิทอีกคนหนึ่ง ปรานี ด่านวัฒนานุสรณ์ ภรรยาของสุรชัยกล่าวว่า ได้ทราบข่าวจากบุตรชายของภูชนะแล้ว แต่ยังไม่ขอพูดอะไร โดยเบื้องต้นได้ทำใจแต่แรกแล้วว่าเหตุการณ์ลักษณะนี้จะต้องเกิดขึ้นสักวันหนึ่ง ขณะที่ นาย ว.\nพี่เขยของ 'กาสะลอง' อีกหนึ่งผู้ลี้ภัยที่ได้หายไปพร้อมกับนายสุรชัยกล่าวกับผู้สื่อข่าวว่า หลังจากได้ทราบผลการตรวจสอบ DNA จากลูกชายของภูชนะ ทางญาติของกาสะลองก็ได้ติดต่อไปที่พนักงานสอบสวนเจ้าของคดีและได้คำตอบว่า จะได้ทราบผลการตรวจสอบ DNA ภายในเวลา 2-3 วันนี้ สุรชัย (78 ปี) ภูชนะ (54 ปี) กาสะลอง (47 ปี) เป็นนักเคลื่อนไหวทางการเมือง และเป็นผู้ลี้ภัยจากเหตุการณ์รัฐประหาร 2557 ไปยังประเทศเพื่อนบ้านได้หายออกจากที่พักในประเทศเพื่อนบ้านโดยที่ไม่มีใครสามารถติดต่อได้จนปัจจุบันนับเป็นเวลานาน 1 เดือน กับอีก 10 วัน",
    "meta_description": "",
    "meta_lang": "th",
    "meta_favicon": "https://prachatai.com/sites/default/files/pct_index.jpg",
    "meta_site_name": "",
    "canonical_link": "https://prachatai.com/journal/2019/01/80642",
    "text": "21 ม.ค.2561 เวลาประมาณ 12.00 น. ผู้สื่อข่าวได้รับแจ้งจากนาย ต.(ไม่ประสงค์เปิดเผยชื่อ) บุตรชายของ 'ภูชนะ' คนสนิทของนายสุรชัย แซ่ด่าน ที่หายไปว่า ผลการตรวจ DNA โดยใช้เนื้อเยื่อของศพที่ถูกสังหารด้วยการมัดแขน รัดคอ ทุบจนใบหน้าเละ และท้องถูกผ่ายัดเสาปูนที่ลอยมาติดที่ อ.ธาตุพนม จ.นครพนม นั้น เมื่อตรวจสอบแล้วมีความเกี่ยวพันทางสายเลือดกับนาย ต.จริง\n\nภูชนะ (นามแฝง) เป็นคนใกล้ชิดของนายสุรชัย ด่านวัฒนานุสรณ์ หรือ สุรชัย แซ่ด่าน นักเคลื่อนไหวทางการเมืองที่ลี้ภัยออกจากประเทศไทยและได้หายตัวไปจากที่พักในประเทศเพื่อนบ้านในช่วงคืนวันที่ 12-13 ธ.ค.2561 พร้อมกันกับสุรชัยและคนสนิทอีกคนหนึ่ง\n\nปรานี ด่านวัฒนานุสรณ์ ภรรยาของสุรชัยกล่าวว่า ได้ทราบข่าวจากบุตรชายของภูชนะแล้ว แต่ยังไม่ขอพูดอะไร โดยเบื้องต้นได้ทำใจแต่แรกแล้วว่าเหตุการณ์ลักษณะนี้จะต้องเกิดขึ้นสักวันหนึ่ง\n\nขณะที่ นาย ว. พี่เขยของ 'กาสะลอง' อีกหนึ่งผู้ลี้ภัยที่ได้หายไปพร้อมกับนายสุรชัยกล่าวกับผู้สื่อข่าวว่า หลังจากได้ทราบผลการตรวจสอบ DNA จากลูกชายของภูชนะ ทางญาติของกาสะลองก็ได้ติดต่อไปที่พนักงานสอบสวนเจ้าของคดีและได้คำตอบว่า จะได้ทราบผลการตรวจสอบ DNA ภายในเวลา 2-3 วันนี้\n\nสุรชัย (78 ปี) ภูชนะ (54 ปี) กาสะลอง (47 ปี) เป็นนักเคลื่อนไหวทางการเมือง และเป็นผู้ลี้ภัยจากเหตุการณ์รัฐประหาร 2557 ไปยังประเทศเพื่อนบ้านได้หายออกจากที่พักในประเทศเพื่อนบ้านโดยที่ไม่มีใครสามารถติดต่อได้จนปัจจุบันนับเป็นเวลานาน 1 เดือน กับอีก 10 วัน",
    "text_cleaned": "21 ม.ค.2561 เวลาประมาณ 12.00 น. ผู้สื่อข่าวได้รับแจ้งจากนาย ต.(ไม่ประสงค์เปิดเผยชื่อ) บุตรชายของ 'ภูชนะ' คนสนิทของนายสุรชัย แซ่ด่าน ที่หายไปว่า ผลการตรวจ DNA โดยใช้เนื้อเยื่อของศพที่ถูกสังหารด้วยการมัดแขน รัดคอ ทุบจนใบหน้าเละ และท้องถูกผ่ายัดเสาปูนที่ลอยมาติดที่ อ.ธาตุพนม จ.นครพนม นั้น เมื่อตรวจสอบแล้วมีความเกี่ยวพันทางสายเลือดกับนาย ต.จริง\n\nภูชนะ (นามแฝง) เป็นคนใกล้ชิดของนายสุรชัย ด่านวัฒนานุสรณ์ หรือ สุรชัย แซ่ด่าน นักเคลื่อนไหวทางการเมืองที่ลี้ภัยออกจากประเทศไทยและได้หายตัวไปจากที่พักในประเทศเพื่อนบ้านในช่วงคืนวันที่ 12-13 ธ.ค.2561 พร้อมกันกับสุรชัยและคนสนิทอีกคนหนึ่ง\n\nปรานี ด่านวัฒนานุสรณ์ ภรรยาของสุรชัยกล่าวว่า ได้ทราบข่าวจากบุตรชายของภูชนะแล้ว แต่ยังไม่ขอพูดอะไร โดยเบื้องต้นได้ทำใจแต่แรกแล้วว่าเหตุการณ์ลักษณะนี้จะต้องเกิดขึ้นสักวันหนึ่ง\n\nขณะที่ นาย ว. พี่เขยของ 'กาสะลอง' อีกหนึ่งผู้ลี้ภัยที่ได้หายไปพร้อมกับนายสุรชัยกล่าวกับผู้สื่อข่าวว่า หลังจากได้ทราบผลการตรวจสอบ DNA จากลูกชายของภูชนะ ทางญาติของกาสะลองก็ได้ติดต่อไปที่พนักงานสอบสวนเจ้าของคดีและได้คำตอบว่า จะได้ทราบผลการตรวจสอบ DNA ภายในเวลา 2-3 วันนี้\n\nสุรชัย (78 ปี) ภูชนะ (54 ปี) กาสะลอง (47 ปี) เป็นนักเคลื่อนไหวทางการเมือง และเป็นผู้ลี้ภัยจากเหตุการณ์รัฐประหาร 2557 ไปยังประเทศเพื่อนบ้านได้หายออกจากที่พักในประเทศเพื่อนบ้านโดยที่ไม่มีใครสามารถติดต่อได้จนปัจจุบันนับเป็นเวลานาน 1 เดือน กับอีก 10 วัน"
}